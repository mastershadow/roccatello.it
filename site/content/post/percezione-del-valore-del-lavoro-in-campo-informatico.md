+++
authors = []
date = "2019-01-26T23:00:00+00:00"
lastmod = "2019-01-26T23:00:00+00:00"
summary = "E' molto difficile per le persone estranee al mondo dello sviluppo avere idea di cosa ci sia dietro ogni progetto."
tags = ["italiano", "lavoro", "opinioni", "informatica"]
title = "Percezione del valore del lavoro in campo informatico"
[header]
caption = ""
image = "https://res.cloudinary.com/roccatello/image/upload/v1545491236/samples/ecommerce/accessories-bag.jpg"

+++
Sono incappato in questa domanda su Quora:

> L'importo di € 3000 per la creazione di un sito web statico con una ventina di pagine è esagerato? Se sì, a quanto ammonterebbe un prezzo sensato? ([link](https://it.quora.com/Limporto-di-3000-per-la-creazione-di-un-sito-web-statico-con-una-ventina-di-pagine-%C3%A8-esagerato-Se-s%C3%AC-a-quanto-ammonterebbe-un-prezzo-sensato))

Mi sono occupato di sviluppo web in modo professionale dal 2002 e, da allora, trovo questo tipo di domande periodicamente sul web. Ne parlo al passato perché ho smesso di fare il freelance da qualche anno, per dedicarmi completamente a 3DGIS :rocket:.

Non scrivo per rispondere a questa domanda, ma più che altro per esaminarla e capirne il suo significato profondo.

La domanda è apparentemente banale. Una persona vuole sapere se quello che gli è stato quotato è equo e se quindi può sentirsi "al sicuro" da un'offerta del genere.

E' ovviamente impossibile dare una risposta che non sia "dipende" a questa domanda, dato che non si può prescindere dal livello di informazioni a contorno necessarie per avere una vaga idea del lavoro in sé.

Rileggendo la domanda si capisce una cosa molto importante. **E' molto difficile per le persone estranee al mondo dello sviluppo avere idea di cosa ci sia dietro ogni progetto.**

Leggendo le risposte si capisce una cosa ancora più grave: **chi si occupa di informatica non ha idea del valore del proprio lavoro.**

Non voglio focalizzarmi inizialmente sul sito web, quindi parliamo di un ipotetico progetto di un software prima di tornare alla domanda.

# **Cosa comporta ideare e realizzare un nuovo progetto commissionato da un cliente?**

Prendiamo un caso molto semplice: ho dei dati di ingresso e devo calcolare dei dati in uscita.

Un software di elaborazione dati... FACILE! O no?

Vediamo cosa serve per un ciclo di sviluppo completo:

1. Analisi delle funzionalità e dei requisiti  
   Collaborazione con il cliente per capire cosa deve essere fatto, come deve essere fatto e quali sono i risultati che si vogliono ottenere. Ad esempio devo capire a chi è destinato il software, come questo venga utilizzato e con che frequenza.
2. Stesura delle specifiche  
   Scrittura di un documento di specifica da condividere, discutere e approvare insieme.
3. Progettazione del software
4. Sviluppo della user experience e dell'interfaccia grafica
5. Sviluppo del software secondo UX e GUI
6. Testing
7. Avviamento e messa in produzione

Il tutto condito da numerose riunioni, fisiche, telefoniche o virtuali che siano. Non sembra più così facile vero?

In un progetto del genere la scrittura del software comporta qualche giornata di lavoro, mentre la fase preliminare di analisi e progettazione e la gestione del cliente sono preponderanti. E' probabile che tra una cosa e l'altra più del doppio / triplo del tempo necessario allo sviluppo sia assorbito da questa attività. Ovviamente senza considerare i rework che inevitabilmente saranno presenti (mi sono dimenticato questo... mi serve quello... è ovvio che debba essere così...).

Due - tre giornate di sviluppo si trasformano quindi in otto - dieci giornate complessive e quindi i costi per una "banalità" diventano importanti.

# Il sito web statico deve costare poco? E se fosse dinamico?

Torniamo alla domanda un momento... Cambia davvero totalmente il costo da un sito web statico o dinamico?

L'unica differenza tra un sito statico e un sito dinamico è il CMS. Quindi i costi variano per gestire i contenuti tramite il CMS, che nei casi più comuni ormai è Wordpress. Costruire un tema per un CMS potrebbe essere molto laborioso come no. Ancora una volta dipende da cosa si deve gestire. Se si deve semplicemente procedere alla modifica del testo delle pagine allora la differenza di costi è limitata a qualche giornata di lavoro.

Momento... cosa vuol dire costruire un sito statico? Vuol dire che qualcuno ha seguito tutti i punti di cui sopra, quindi ha cercato di capire le necessità, da progettato il tutto con dei bozzetti, ha realizzato l'user experience e ha popolato i contenuti (dopo averli elemosinati per qualche settimana probabilmente).

Facciamo un esempio pratico. Questo sito è un sito statico generato tramite Hugo dopo che io ho costruito il tema (basandomi su uno esistente) e ho inserito i contenuti. Ci ho messo qualche giorno nei ritagli di tempo. Non ho dovuto però preoccuparmi di nessuna delle attività preliminari e successive. Inoltre ho usato un template già pronto per la grafica con poche modifiche, riducendo di molto i tempi.

Diversamente ho sviluppato progetti a singola pagina dove le sole animazioni hanno richiesto mesi di lavoro. Eppure è comunque un sito web statico. Ha lo stesso valore del mio sito web personale? 

La risposta da una domanda del genere non può che essere: **se ritieni che quanto ti venga richiesto per sviluppare il tuo progetto sia eccessivo è probabile che tu non conosca il lavoro richiesto o che tu creda che il lavoro degli altri sia meno importante del tuo e che quindi non vada pagato adeguatamente.**

Ovviamente i margini di trattativa vanno considerati dato che siamo un paese dove per sentirsi più bravi e realizzati è necessario andare a tirare sul prezzo (che quindi terranno conto di questa cosa...).

# La percezione del valore

**Quanto vale il tuo lavoro?**

Vi siete mai posti questa domanda? Bene, perché se siete dei professionisti dell'informatica dovreste essere in grado di rispondere. Dovreste essere consci che la vostra professione è importante, molto più importante di altre che verranno soppiantate dal progresso nel tempo.

Non intendo che saper programmare sia la panacea di tutti i mali ma che se siete una persona capace di gestire da capo a piedi un progetto, di saper valorizzare gli input che vi vengono affidati e di produrre risultati allora il vostro valore è grande.

Diffidate da chi minimizza con "sei sempre davanti al computer" o esordisce con qualche apprezzamento sulla fatica di stare davanti allo schermo.

Se conosci quanto vali inoltre avrai sempre più margini di trattativa in tutte le questioni relative al lavoro :)